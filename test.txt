Merkurju smo financirali dvanajst ali trinajst trgovskih centrov, pravi nekdanji prvi mož Hypo Leasinga Andrej Potočnik
Na sojenju Binetu Kordežu in soobtoženim za Merkurjev posel s Trgovskim centrom Primskovo je bil najprej zaslišan odvetnik Blaž Kovačič, ki je nekdaj delal pri Odvetniški pisarni Čeferin. Poleg Kordeža so na zatožno klop sedli se Marta Bertoncelj, Milan Jelovčan in Oto Brglez, medtem ko Janja Krašovec se vedno manjka zaradi izobraževanja v Rusiji. Kovačič je dejal, da je bilo njegovemu nekdanjemu delodajalcu s strani Merkurja naročeno pravno mnenje, on pa je bil zadolžen za kazensko-pravni del, celotnega mnenja pa se ne spomni.

Dober zaslužek

Andrej Potočnik (na sliki), eden direktorjev Hypo Leasinga v decembru 2008, ko je bila podpisana pogodba, je bil zaslišan že lani konec leta pred preiskovalno sodnico.


"Hypo Leasing je od posla z Merkurjem gotovo imel zaslužek. In to dober zaslužek," je ob odhodu s sodišča dejal bivši šef Hypa Potočnik. Sicer pa je potarnal, da je zaradi medijev sam danes praktično nezaposljiv.

Običajna praksa

Potočnik je danes dejal, ne ve natančno, zakaj je na sodišču, saj se je vse, kar prebere v medijih, dogajalo po prodaji TC Primskovo. Je pa pojasnil, da so Merkurju financirali dvanajst ali trinajst trgovskih centrov. S Kordežem sta gotovo bila kdaj v kontaktu, a operativno poslov ni vodil, večina dogovarjanja je potekalo prek šefa komerciale. Opcijske pogodbe se ne spomni, je pa sodišču danes predlagal, naj mu ga ponudi v predogled, morebiti pa jo je videl. Potočnik je zatrdil, da Bertoncljeve in Jelovčana ne pozna. Trgovski centri so za banko, tako Potočnik, "zagotovo zanimiva naložba". Po Potočnikovem mnenju posel z Merkurjem in Merfinom ni nič neobičajnega, ampak običajna praksa.

Kordež je Potočnika spraševal, ali se spomni, da sta se dogovorila, da bodo, ko bo kupoval Merfin, poračunali z Merkurjem. Potočnik je dejal, da se takega dogovora spomni.

Hitrost podpisovanja

Zaslišana je bila Jelovčanova tajnica Marjeta Tomažin, ki je dejala, da je Jelovčan, ki je v Kordeževi odsotnosti podpisoval pogodbe, večkrat tarnal, da je hitrost podpisovanja taka, da bi si želel več časa za preučitev papirjev.
